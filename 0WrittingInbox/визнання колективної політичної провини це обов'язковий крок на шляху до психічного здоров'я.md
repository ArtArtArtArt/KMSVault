# визнання колективної політичної провини це обов'язковий крок на шляху до психічного здоров'я 
Карл Юнг для Die Weltwoche

«Для психолога зрозуміла лише одна річ, а саме: він не повинен слідувати широко поширеному сентиментальному поділу на нацистів і супротивників режиму. В мене лікуються два хворі, очевидні антинацисти, і, проте, їхні сни показують, що за всією їхньою благопристойністю досі жива різко виражена нацистська психологія з усім її насильством і жорстокістю.

Коли швейцарський журналіст запитав фельдмаршала фон Кюхлера (керував вторгненням в Західну Польщу у вересні 1939 року) про звірства німців у Польщі, той обурено вигукнув: "Вибачте, це не вермахт, це партія!" – прекрасний приклад того, що поділ на порядних і непорядних німців є вкрай наївним. Всі вони, свідомо чи несвідомо, активно або пасивно, причетні до жахіть.

Питання колективної провини для психолога – факт, що не викликає сумнівів, і одне з найбільш важливих завдань лікування полягає в тому, щоб змусити німців визнати свою провину.

Вже зараз багато хто з них звертається з проханням лікуватися у мене. Якщо прохання надходять від тих "порядних німців", які не проти звалити провину на пару людей з гестапо, я вважаю випадок безнадійним. Мені нічого не залишається, як запропонувати їм анкети з недвозначними питаннями типу: "Що ви думаєте про Бухенвальд?". Тільки коли пацієнт розуміє і визнає свою провину, можна застосувати індивідуальне лікування.

Німців глибоко крає комплекс неповноцінності, який вони намагаються компенсувати манією величі... Німеччина завжди була країною психічних катастроф: Реформація, селянські та релігійні війни. При націонал-соціалізмі тиск демонів настільки зріс, що людські істоти, які підпали під їхню владу, перетворилися на сомнамбулічних надлюдей, першим серед яких був Гітлер, що заразив цим всіх інших.

Всі нацистські лідери навіжені в буквальному сенсі слова. Десять відсотків німецького населення сьогодні – безнадійні психопати.

Нацисти займалися тільки формуванням величезних мас і ніколи – формуванням особистості. І з цієї причини також особи демонізованих людей сьогодні мляві, застиглі, порожні.

Сьогодні німці подібні до п'яної людини, яка пробуджується зранку з похмілля. Вони не знають, що вони робили, і не хочуть знати. Існує тільки одне почуття безмежного нещастя.

Спокута, як я вже вказував, лежить тільки в повному визнанні своєї провини.

Меа culpa, mea maxima culpa!»

---
status: #⚙️ 
tags: 
related: 